# Sufix *-anto*

A partir d'arrels verbals, serveix per a derivar un substantiu amb el significat "el qui fa 'X'". 

- *vojaĝ__anto__* – viatger
- *lern__anto__* – aprenent, alumne, estudiant (d'escola primària o secundària)
- *am__anto__* – amant
- *leg__anto__* – lector
- *loĝ__anto__* – habitant
- *kur__anto__* – corredor

La diferència amb el sufix *-isto* és que aquest sol denotar el qui fa una cosa professionalment, no pas ocasionalment:

- *parolisto* – locutor
- *parol__anto__* – orador

# Sufix *-il-*

Significa "allò que serveix per a", i indica instrument, aparell, utensili, mitjà; crea substantius derivats a partir d'arrels verbals:

- *tranĉi* – tallar
	- *tranĉ__il__o* – ganivet
- *manĝi* – menjar
	- *manĝ__il__o* – cobert
- *flugi* – volar
	- *flug__il__o* – ala
- *aliĝi* – apuntar-se, inscriure's
	- *aliĝ__il__o* – formulari d'inscripció
- *veturi* – anar en vehicle
	- *vetur__il__o* – vehicle
	
També es pot utilitzar com a arrel independent:
- *ilo* – Eina
- *ilaro* – Conjunt d'eines
- *ilarujo* – Caixa d'eines

Cal tenir en compte que no tots els noms d'utensili es deriven amb __-il__. Molts són arrels bàsiques: *martelo* (martell), *broso* (ribot, raspall), *forko* (forquilla)...

# *Esti* + adverbi

L'esperanto utilitza un adverbi en __-E__ quan el català faria servir un adjectiu, si acompanya el verb __esti__ i el subjecte és un infinitiu o una oració subordinada amb __ke__:

- *Estas bon__e__ scii tion.* – Està bé / És bo saber això.
- *Ne estas facil__e__ iri pli rapide ol nia ŝipo.* – No és fàcil (literalment: fàcilment) anar més ràpid que el nostre vaixell.
- *Estas neces__e__ decidi kion fari.* – És necessari / Cal (lit.: És necessàriament) decidir què fer.
- *Estas bedaŭrind__e__, ke vi ne diris la veron.*  – És una pena que no hagis dit la veritat (lit.: És llastimosament, que no has dit la veritat).
- *Estas komprenebl__e__, ke mi konas Pietron.*  – És clar que conec en Pietro (lit.: És comprensiblement, que conec en Pietro).

Un cas particular és aquesta construcció, en què no hi ha cap subjecte:
- *Estas (mal)varm__e__ al mi.* – Tinc fred/calor (lit: És fredament/calorosament per a mi).

Compareu amb aquesta:
- *Mi estas varma.* – Sóc/Estic calent.

# "Necessitar"

Cal evitar confondre els verbs __necesi__ i __bezoni__. El primer és intransitiu, significa "caldre" i es pot substituir per *estas necese*; el segon és transitiu i significa "necessitar":

- *__Necesas__ trinki akvon.* – Cal beure aigua.
- *Mi __bezonas__ akvon.* – Necessito aigua.

# Composició

Allò que en català s'expressaria amb sintagmes preposicionals, en esperanto sovint es converteix en un adverbi o adjectiu compost:

- *sen intereso / seninteres__e__* – sense interès
- *sen koloro / senkolor__a__* – sense color, descolorit
- *sen vortoj / senvort__e__* – sense paraules
- *en ĝusta tempo / ĝustatemp__e__* – al temps just
- *ekster la vojo / ekstervoj__a__* – fora del camí

# Edat

En esperanto hi ha quatre maneres de parlar de l'edat d'algú:
- *Li __havas__ tridek jarojn.* – Té trenta anys.
- *Li __aĝas__ tridek jarojn.* – Té trenta anys.
- *Li estas tridek__jaraĝa__.* – Té trenta anys.
- *Li estas tridek__jara__.* – Té trenta anys.

# Temps pretèrits

Com ja vam veure, l'esperanto només té un temps pretèrit en __-IS__ allà on en català en té molts. Normalment, amb aquest n'hi ha prou. Quan cal precisar, hi ha recursos alternatius.

## *-ad-*
Aquest sufix de vegades s'empra per a fer descripcions en el passat quan el català utilitzaria el pretèrit imperfet:
- *Centoj da homoj plenigis la placon.* – Centenars de persones van omplir la plaça.
	- *Centoj da homoj plenig__ad__is la placon.* – Centenars de persones omplien la plaça.

## *jam*
Aquest adverbi de vegades equival a un pretèrit plusquamperfet:
- *La junulino preskaŭ mortis* – La jove gairebé va morir.
	- *La junulino preskaŭ __jam__ mortis.* – La jove gairebé havia mort.


# Temps i discurs indirecte

Ja vam veure que el volitiu es pot utilitzar per a parlar de coses passades:
- *Mi skribis al li, ke li ne ven__u__.* – Li vaig escriure que no vingués (lit.: que no vingui).
- *Ili proponis, ke ni labor__u__ kune.* – Ens van proposar que treballéssim junts (lit.: que treballem).

També vam veure que en esperanto el condicional mai no substitueix el futur en frases subordinades, tot i que el verb principal estigui en pretèrit:

- *Mi pensis, ke ili ven__os__*. – Vaig pensar que vindrien (lit.: que vindran).

Semblantment, les frases subordinades amb __ke__ introduïdes per verbs de percepció, parla i pensament poden anar en present encara que el verb principal vagi en passat. És com si hi hagués cometes i reproduíssim literalment allò que es va dir o pensar en aquell moment:

- *Oni facile povis ekscii, ke li est__as__ gondolisto.* – Hom podia veure fàcilment que era (lit.: que és) un gondoler.
